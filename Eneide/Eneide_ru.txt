Publius Vergilius Maro (70 a.Chr.–19 p.Chr.) este, fără îndoială, cel mai cu‑
noscut poet latin. Fire timidă și melancolică, nu s‑a implicat in viaţa politică,
dedicându‑se exclusiv poeziei. Vergilius a scris poeme pastorale de inspiraţie
elenistică (Eglogele), care ni‑l prezintă ca pe un Teocrit roman, precum și
Georgicele (considerată de critică drept cea mai bună lucrare a sa), poem cu
caracter didactic în descendenţa lui Hesiod din Munci și zile. Ultimii zece ani
din viaţă i‑a dedicat alcătuirii poemului epic Eneida. Surprins de o boală ne‑
așteptată, pe patul de moarte, Vergilius va cere arderea manuscrisului, fapt
care nu s-a mai petrecut, graţie insistenţelor lui Octavian Augustus, prieten
apropiat al poetului. Valorificând tradiţii anterioare și luând ca model Iliada
și Odiseea lui Homer, poetul va alcătui o operă originală, o adevărată biografie
mitică a poporului roman, cu accente profetice. Mitul Romei va fi o constantă
în civilizaţia europeană, dacă ne gândim doar la „A Doua Romă“, Bizanţul, la
statul papal și Biserica Romano-Catolică, ori la Sfântul Imperiu Roman, de la
Carol cel Mare la Napoleon, la „A Treia Romă“, Moscova etc. Eneida a fost un
pilon al ideologiei promovate de Augustus, de exaltare a Romei și a destinului
ei universal, cel de a instaura pe întregul pământ epoca de aur a păcii și pros‑
perităţii eterne. Posteritatea Eneidei a fost prodigioasă, ea devenind modelul
ideal pentru scriitorii latini antici și pentru cei medievali, prezentându-se ca
o adevărată Biblie a romanităţii, fiind studiată și interpretată în școlile lumii
greco-romane, dar și în cele medievale, până târziu, în Europa modernă. Poe­
mul a influenţat și literatura creștină, marii teologi și exegeţi străduindu-se să
găsească valori morale și profeţii mesianice în opera lui Vergilius, pe care o
interpretau alegoric. Sfântul Augustin ne mărturisește în Confesiuni că a
plâns neconsolat la școală când a citit despre moartea Didonei. Evul Mediu și
Renașterea, apoi Romantismul l-au avut pe Vergilius ca model de stil și de
compoziţie, dacă ne gândim doar la Dante (pentru care Vergilius este mestro
e duca) sau la Orlando furioso a lui Tasso și Paradisul pierdut al lui Milton.
T.S. Eliot, pe urmele lui E. Curtius, a observat că Eneida este una dintre ope‑
rele fundamentale ale literaturii europene, influenţa ei mai mult sau mai puţin
directă fiind vizibilă nu doar în literatura medievală și modernă (să amintim
doar Moartea lui Virgiliu, de Hermann Broch), ci și în arta europeană.
Eugen Lovinescu (1881–1943), dincolo de bine cunoscuta sa activitate de cri‑
tic literar, a avut o solidă formaţie clasicistă, vizibilă în întreaga sa operă,
fiind convins că „studiile clasice au fost până acum nutrimentul principal al
inteligenţii în omenire şi vor rămâne întotdeauna“. Licenţiat în filologie cla‑
sică, Lovinescu a fost profesor de limba latină la licee din Ploiești și Bucu‑
rești, alcătuind manuale și traducând din Homer, Horaţiu, Tacitus și Vergi‑
lius. Tălmăcirea de faţă, deși în proză, nu se adresează doar elevilor de liceu,
cum intenţionase iniţial traducătorul, ci este o adevărată capodoperă, de o
fidelitate și de o valoare literară remarcabile, având darul să înlesnească
pătrunderea cititorului modern în fascinanta lume a literaturii antice.
TRADUSĂ ÎN PROZĂ ŞI PREFAŢATĂ DE E. LOVINESCU
© humanitas, 2022, pentru prezenta ediţie
                    NOTĂ ASUPRA EDIŢIEI




Volumul de faţă reproduce textul din ediţia Virgiliu, Eneida, tradu‑
cere din limba latină de E. Lovinescu, Fundaţia pentru Literatură și
Artă „Regele Carol II“, București, 1938, cu minime intervenţii, mo‑
tivate de adaptarea la normele ortografice actuale. Ilustraţiile au
fost create de Vasile Sitari pentru prezenta ediţie.
                              PREFAŢĂ




Publius Vergilius Maro s‑a născut în 70 a.Chr. în satul Andes de
lângă Mantua, numit azi Pietola, din oameni de rând (tatăl lui fiind
olar sau mic agricultor), dar cu dragoste de cultură. Mulţumită aces‑
tei împrejurări, tânărul Vergilius studiază la Cremona, la Milan, la
Roma și Neapole: are ca profesor pe filozoful epicureian Syron și se
îndeletnicește, în afară de filozofie, cu toate disciplinele timpului,
din­­tre care nu sunt excluse fizica, matematica și astronomia. După
o încercare fără succes de a‑și deschide o carieră în barou, Vergilius
se consacră cu desăvârșire poeziei. Lăsând la o parte câteva lucrări
de provenienţă nesigură, deși considerate de unii ca încercări de ti‑
nereţe ale poetului (Dirae, Ciris, Moretum, Copa, etc.), opera lui certă
începe cu Bucolicele, compuse între 43 şi 37, în liniștea micului său
ogor de lângă Mantua, departe de zgomotele luptelor politice, în
care îl găsește tragedia războaielor civile. În urma luptei de la Phi‑
lippi, pentru a‑și răsplăti veteranii, Antoniu și Octavian le dau ogoa‑
rele aparţinând orașelor de peste Pad, care luaseră partea ucigașilor
lui Cezar. Cu această ocazie este deposedat și Vergilius de ogorul său,
în favoarea centurionului Arius, și silit să ia drumul Romei pentru a
stărui să și‑l redobândească. Prin mijlocirea lui Pollio, care‑i cunoaște
cele trei egloge compuse până la acea dată, Vergilius e prezentat lui
                                                           prefaţă
                                                                  8

Octavian, și astfel își recapătă ogorul – fapt pe care îl consemnează
într‑o eglogă, unde sub numele păstorului Tityrus îl preaslăvește pe
Octavian. La izbucnirea conflictului dintre Antoniu și Octavian, ce
se termină prin înfrângerea lui Antoniu la Perusia, nemaiputând
avea protecţia lui Pollio, Vergilius e din nou izgonit de centurionul
Arius din avutul părintesc și silit să se refugieze la Roma până ce
pacea de la Brundisium îl readuce din nou în ogorașul lui de pe Min‑
cio, ceea ce constituie subiectul eglogei IX. După ispră­virea Bucolice‑
lor, Vergilius compune la Neapole, între 37 şi 30, cele patru cânturi
de Georgice, închinate lui Mecena, sub a cărui ocrotire trece, ca și
Horaţiu. După lupta de la Actium, Octavian devenind singurul stă‑
pânitor al lumii, Vergilius se hotărăște să‑și realizeze vechea lui in‑
tenţie de a cânta originile Romei, punându‑le în concordanţă cu
noua stare de lucruri și cu sentimentele de recunoștinţă personală
faţă de binefăcătorul lui, întemeietor al unei ordini și di­nastii noi.
    Cu alte cuvinte, în plină maturitate, la 40 de ani, Vergilius se
con­sacră cu totul compunerii marelui său poem Eneida, lucrând la
el neîntrerupt timp de 11 ani, fără să‑l fi terminat de altfel. În 19 a.Chr.
voind să vadă locurile evocate în epopeea sa și, cu deosebire, câmpia
Troiei de odinioară, el întreprinde o călătorie în Grecia; la întoar‑
cere se întâlnește cu Augustus la Atena, cu care se îmbarcă; îmbol‑
năvindu‑se însă pe drum, moare abia coborât la Brundisium, în
ziua 10 de la calendele lui octombrie, 19 a.Chr., în vârstă de 51 de ani.
Corpul lui e transportat la Neapole și îngropat aproape de Pausilipp,
cu un epitaf compus, după cât se spune, chiar de el:

    Mantua me genuit, Calabri rapuere, tenet nunc
    Parthenope: cecini pascua, rura, duces.i

                                       *
Prin unghiul inspiraţiei naţionale și dinastice trebuie văzută Eneida,
opera de căpetenie a poetului și a întregii literaturi latine. Ca și în

) „Mantua m‑a născut, Calabria m‑a răpit, acum Parthenope mă ţine: am
i

cântat pășuni, ogoare, bătălii.“
                                                         prefaţă       9

Bucolice și în Georgice, și ca în mai toate operele latine, trebuie căutat
și îndărătul Eneidei izvorul literar grecesc și intenţia de a‑l egala sau
depăși, izvor care e în Iliada și Odiseea lui Homer, prin acel procedeu
atât de obișnuit romanilor, al contaminaţiei, adică al contopirii în‑
tr‑una singură a două opere grecești, și anume: în primele șase cărţi,
rătăcirile lui Enea pe mare urmăresc de aproape rătăcirile lui Ulise
povestite în Odiseea, în care Anchise amintește pe Laerte, și Didona
pe Calipso; iar în ultimele șase cărţi, luptele dintre troieni și rutuli
duse în câmpia Laţiului urmează de aproape luptele dintre greci și
troieni sub zidurile Troiei, povestite în Iliada. Prin acest caracter de
imitaţie, oricâtă originalitate am constata în fuziunea ciclului de le‑
gende grecești din jurul Războiului Troian cu ciclul de legende na­
ţio­nale, poziţia Eneidei faţă de epopeea homerică se precizează de la
sine ca cea a unei creaţii artifi­ciale, cărturărești faţă de o creaţiune
spontană. Însuși momentul istoric al compunerii Eneidei nu răspun‑
dea condiţiilor de naivitate și de credulitate necesare producerii
unei epopei bazate pe religiozitate, pe fuziunea dintre divin și uman,
pe miraculos; înclinată spre scepticism filozofic, epoca lui Augustus
nu era prielnică unei naraţiuni în care zeii trebuiau să se amestece cu
oamenii. Iată pentru ce, în chip fatal, mitologia Eneidei rămâne con‑
venţională, cu zeii lipsiţi de viaţă și de pasiuni puternice, cum erau
la Homer, ci ierarhizaţi, stilizaţi, disciplinaţi, cu un miraculos plin
de artificiu și întrebuinţat ca simplu element decorativ. În afară de
aceasta, nici talentul delicat, feminin, duios și esenţial subiectiv al
poetului nu era potrivit pentru zugrăvirea luptelor, pentru însufle­
ţirea unor eroi primitivi cu sentimente puternice și firești; iată pen‑
tru ce Enea nu este un adevărat erou homeric, un Ahile sau chiar un
Hector, ci un caracter resemnat, fără reacţii personale violente, mai
mult pios și temător de zei decât războinic, tip ideal de magistrat și
de preot roman; tot astfel și ceilalţi tovarăși ai lui Enea au o vitejie
uniformă și convenţională, fără alte distincţii psihologice. În genere,
în afară de Didona, pe al cărei suflet elegiac poetul l‑a zugrăvit mi‑
nunat prin adevărate consonanţe sufletești, aproape toţi ceilalţi eroi
n‑au trăsături caracteristice, nu sunt puși în acţiune prin jocul unei
invenţii bogate...
                                                         prefaţă
                                                                10

    Cu toate aceste rezerve, Eneida a fost primită în lumea romană
cu cel mai mare entuziasm și e considerată și astăzi ca cea mai repre‑
zentativă operă a latinităţii, întrucât reprezintă sinteza unei întregi
lumi de legende. Punctul de plecare e, firește, fondul poemelor ho‑
merice, pe lângă care se adaugă legendele lui Hesiod, ale poeţilor
ciclici și ale poeţilor tragici: în Eneida se topesc nu numai epopeea
homerică, tragedia attică și poezia alexandrină, ci și literatura latină
anterioară, Naevius, Ennius, primii cântăreţi ai tradiţiilor naţionale,
Catul, poet al dragostei. În Eneida se condensează nu numai poezia
legendară, ci și o sumă importantă de cunoștinţe istorice, adevărat
tezaur al antichităţilor greco‑romane. Ingeniozitatea poetului îi dă
nu numai o noutate de compoziţie, dar știe să unească și interesul
trecutului îndepărtat și legendar, singurul care părea indicat subiec‑
tului, cu cel al prezentului sau al unui trecut apropiat, de o actuali‑
tate mult mai vie; aplicarea teoriei metempsihozei din cartea a VI‑a
îi dă, astfel, putinţă lui Enea să vadă în Infern viitorul neamului său
și lui Vergilius posibilitatea de a ne trece pe dinaintea ochilor o ade‑
vărată frescă a istoriei romane până la Augustus, prin eroii săi cei
mai reprezentativi. Alte procedee ingenioase concurg la acest scop
unic al întregului poem, de a ne cânta gloria și menirea poporului
roman, în care fuzionează nu numai istoria, ci și toate ideile morale
și religioase din fundamentele spirituale ale rasei, în exprimarea că‑
rora poetul găsește o fermitate ce‑i lipsește uneori când e vorba de
latura eroică și războinică. Căci, liric înainte de toate, ca și în restul
operei sale, poetul se proiectează pe sine în eroi, insuflându‑le bună‑
tatea, omenia, duioșia, melancolia chiar, și, mai presus de toate, pie­
tatea religioasă, pudoarea, sensibilitatea feminină zguduită la orice
nenorocire, mila faţă de condiţia vieţii omenești, de fragilitatea uni‑
versală, generozitatea frăţească pentru toate suferinţele, ceea ce face
din Vergilius, pe lângă exponentul întregii Antichităţi, un precursor
al Evu­lui Mediu creștin și al sufletului contemporan.
                                                        e. lovinescu
Cânt luptele viteazului care, izgonit de ursită de pe ţărmurile Troiei,
și‑a pus cel dintâi piciorul pe malurile Laviniului, în Italia. Pe multe
mări și pământuri a mai fost zvârlit de urgia zeilor și de mânia ne‑
iertătoarei Iunone; multe a avut de pătimit în războaie până să du‑
reze un oraș și să‑și statornicească zeii în Laţiu, leagănul seminţiei
latine, al vechilor domni albani, al zidurilor înalte ale Romei.
     Muză, povestește‑mi aceste fapte: povestește‑mi mânia zeiţei ce
l‑a silit pe un om cunoscut prin credinţă să înfrunte atâtea nenoro‑
ciri și să îndure atâtea necazuri! E cu putinţă oare să fie atâta urgie
în sufletele cerești?
    A fost odată o cetate străveche, întemeiată de pribegi tirieni, Car­
tagina, departe, în faţa Italiei și a gurii Tibrului, cetate puternică
prin bogăţii și vajnică în războaie, de care se spune că‑i plăcea Iuno‑
nei mai mult decât toate celelalte, și chiar decât Insula Samos. Aici
își avea armele, aici își avea carul și, dacă i‑ar fi îngăduit ursita, aici
ar fi voit zeiţa să statornicească domnia lumii. Auzise însă că din
sângele troian va ieși un vlăstar ce va răsturna odată și odată cetatea
tiriană și că un popor aprig în războaie și stăpân până departe va
porni pentru a nimici puterea Libiei; așa hotărâseră Ursitoarele. La
teamă i se mai adăuga și amintirea războiului vechi, pe care mai
                                                          eneida
                                                                14

mult decât alţii îl uneltise ea de dragul grecilor la zidurile Troiei.
Tim­pul nu‑i ștersese din suflet pricinile mâniei și ale durerii; în
fundul inimii îi stăteau și acum săpate amintirea judecăţii lui Paris,
nedreptatea făcută frumuseţii ei, neamul nesuferit al troienilor și
cinstea adusă lui Ganimede, ce fusese răpit de Iupiter. Înteţită de
acestea, ea ţinea de aceea departe de Laţiu și‑i zvârlea pe toate mă‑
rile pe troienii scăpaţi de mâna danailor și a neînduplecatului Ahile,
care băjeneau de mulţi ani în voia sorţii pe toate mările. Atâta trudă
a cerut întemeierea poporului roman!
     Abia se depărtaseră de ţărmurile Siciliei și‑și întinseseră pân‑
zele la vânt, spintecând voioși cu pintenul de aramă al corăbiilor lor
spuma sărată a mării, când Iunona, în sufletul căreia mocnea încă
vechea rană, își spuse în sine:
    — Să mă dau oare bătută și să mă las de la ceea ce am pornit? Să
nu pot eu îndepărta pe căpetenia troienilor de la ţărmul Italiei? Ur‑
sitele mă împiedică. Minerva a putut totuși preface în cenușă flota
argienilor și i‑a putut scufunda și pe greci în mare numai din pri‑
cina vinii ori mai bine a nebuniei unuia dintre dânșii, a lui Aiax,
fiul lui Oileu! Ea a aruncat dintre nori trăsnetul cel repede al lui
Iupiter și le‑a împrăștiat corăbiile, și a răscolit mările cu vânturile.
Ea l‑a putut înșfăca pe vinovat și l‑a făcut să verse flăcări din piep‑
tu‑i străpuns, și l‑a ţintuit apoi pe vârful unei stânci! Iar eu, stăpâna
zeilor, sora și soţia lui Iupiter, mă lupt zadarnic de atâţia ani împo‑
triva unui singur popor! Cine o să mai slăvească de acum înainte
puterea Iunonei ori o să‑i mai aducă cu smerenie la altare rugăciuni
și jertfe?
     Frământând astfel de gânduri în sufletul învăpăiat, zeiţa sosi în
Eolia, ţara furtunilor, lăcașul de unde pornesc viforniţele. Aici dom­
nește Eol, care, în fundul unei peșteri uriașe, ţine sub stăpânirea
lui vânturile răzvrătite, furtunile zgomotoase și le încătușează
în închisoare. Mânioase, ele freamătă în jurul porţilor în vuietul
mun­telui; de pe o stâncă prăpăstioasă, cu toiagul în mână, Eol le
domolește neastâmpărul și le potolește mânia. Dacă nu le‑ar înfrâna,
vânturile ar spulbera în văzduh marea, pământul și cerul înalt; de
teamă, atotputernicul tată al zeilor le‑a închis în peșteri adânci,
                                                   cartea întâi       15

peste care a prăvălit namile de munţi și le‑a dat un stăpân, care, su­
pus el însuși unor noime, să știe când să le strângă hăţurile și când
să le sloboadă. La dânsul veni atunci Iunona să i se roage cu aceste
cuvinte:
    — Eol, ţie ţi‑a dăruit tatăl zeilor și al oamenilor puterea de a
îm­blânzi valurile și de a le umfla cu ajutorul vânturilor. Un neam
dușman plutește pe marea tireniană, ducând Ilionul și penaţii lui
învinși. Dezlănţuie furtunile, scufundă corăbiile ori împrăștie‑le și
seamănă marea cu leșurile lor. Am paisprezece nimfe frumoase la
chip; în schimbul slujbei ce‑ţi cer, pe cea mai mândră dintr‑însele,
pe Deiopeea, ţi‑o voi da cu cununie ca să‑și petreacă viaţa cu tine și
să te facă tatăl unei odrasle frumoase.
    La acestea Eol îi răspunse:
    — Rostul tău, stăpână, e să poruncești, și al meu să ascult. Dacă
am vreo putere, ţie ţi‑o datoresc; tu mi‑ai dat toiagul domniei și
ocrotirea lui Iupiter; tu îmi dai putinţa să iau parte la ospeţele zeilor
și să fiu stăpânul norilor și al furtunilor.
    După ce rosti aceste cuvinte, el lovi cu stratul lăncii muntele gol;
prin deschizătura făcută vânturile se îmbulziră ca o turmă năval‑
nică, suflând valvârtej peste pământ. Eurul și Notul, vântul african
aducător de furtună, se prăvăliră de‑a valma asupra mării și o
zguduiră din adâncuri, rostogolind valuri năprasnice spre ţărm. Stri­
gătele oamenilor se amestecară cu scârţâitul odgoanelor. Norii în­
tunecară îndată cerul și lumina zilei și le luară vederea troienilor; o
noapte adâncă se lăsă peste mare, cerul bubui și văzduhul strălucea
de fulgere dese; moartea apropiată se arătă de pretutindeni privi­rii
corăbierilor. Un fior rece înmuie deodată trupul lui Enea; gemând și
ridicându‑și mâinile spre cer, el rosti aceste cuvinte:
    — Cu cât au fost mai fericiţi cei ce au murit sub ochii părinţilor
lor, lângă zidurile înalte ale Troiei! Viteazule între vitejii danailor, o
Diomede, de ce n‑am murit pe câmpia Ilionului, de ce nu mi‑am
dat duhul răpus de mâna ta, acolo unde aprigul Hector zace dobo‑
rât de suliţa lui Ahile, unde a pierit voinicul Sarpedon, unde Simoi‑
sul rostogolește în valurile lui scutu­rile, coifurile și cadavrele atâtor
viteji!
       CUPRINS




Notă asupra ediţiei		
                    5
Prefaţă de E. Lovinescu		
                        7

cartea întâi		
             13
cartea a doua		
              35
cartea a treia		
               57
cartea a patra		
               77
cartea a cincea		
                97
cartea a şasea		
               121
cartea a şaptea		
                147
cartea a opta		169
cartea a noua		
              189
cartea a zecea		
               211
cartea a unsprezecea		
                     237
cartea a douăsprezecea		
                       261
această ediţie a eneidei a fost redactată de dionisie pîrvuloiu şi
corectată de cristina jelescu. volumul a fost paginat de andreea
dobreci în macheta creată de radu gârmacea, cu caractere maio-
la romane, de rând, verzale şi capităluţe. ilustraţiile, atât cele
din interior, cât şi cele de pe copertă, au fost desenate cu tuş
pe hârtie. lucrarea s-a dat la tipar la bookartprinting spre a
se imprima pe hârtie de volum tonată de 80 de grame, în ziua de
     22 iulie a anului 2022, când s-a întocmit şi acest colofon.
